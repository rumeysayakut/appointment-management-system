# Projenin mimarisi
Bu projede asıl karmaşıklık kullanıcı arayüzünde değil, iş kurallarındadır. Randevu oluşturma sürecinde aynı saat için iki farklı hastaya randevu verilmemesi, geçmiş tarihe randevu oluşturulamaması, çalışma saatleri dışında işlem yapılamaması gibi kurallar bulunmaktadır. Clean Architecture, bu iş kurallarını altyapıdan bağımsız şekilde yönetmeye olanak sağladığı için bu proje için uygun bir tercih olduğunu düşünüyorum. Projede birden fazla bağımsız iş akışı var (oluşturma, iptal, sorgulama) her biri kendi kurallarına sahip. Bu akışları ayrı ayrı sınıflarda yönetmek hem test edilebilirliği artırıyor hem de her use case'in kendi sorumluluğunu net tutuyor. 

# Kazandıklarım
İş kuralları tek bir yerde toplandı.  
Katmanlar arasındaki bağımlılık azaldı.  
Kod okunabilirliği arttı.  
Test yazmak kolaylaştı.   
Veritabanı teknolojisi değişse bile iş kuralları büyük ölçüde etkilenmeyecek.  
API, veritabanı ve dış servisler birbirinden bağımsız geliştirilebilecek.  
Yeni geliştiricilerin projeye adapte olması kolaylaşacak.  


# Feda ettiklerim
Daha fazla dosya/katman ama kod okunabilirliği kazandırdığı için büyük bir eksiklik olduğunu düşünmüyorum  
Basit bir CRUD işlemi bile birden fazla katmandan geçiyor bu da geliştirme hızını ilk başta yavaşlatır ama ortaya sağlam bir yapı çıkar  
Proje yapısı başlangıçta daha karmaşık görünür.  

# Yarın "bu sistemi ikiye bölüyoruz" denirse hangi kısımlar kolay değişir, hangileri zorlanır?
İleride sistemin büyümesiyle birlikte uygulamanın örneğin Hasta Yönetimi ve Randevu Yönetimi olmak üzere iki ayrı servise ayrılması gerekebilir. Clean Architecture sayesinde iş kuralları ve kullanım senaryoları katmanlara ayrılmış olduğu için bu geçiş klasik katmanlı yapılara göre daha kolay olur. Her servis kendi Application ve Domain katmanına sahip olacak şekilde ayrıştırılabilir ve bağımsız olarak geliştirilebilir.  
Bununla birlikte, ortak kullanılan verilerin yönetimi bu geçişte dikkat edilmesi gereken en önemli noktalardan biridir. Özellikle hasta bilgileri, kimlik doğrulama, ortak veritabanı kullanımı, servisler arası iletişim ve veri tutarlılığı gibi konular ek tasarım kararları gerektirir. İş kurallarının katmanlardan bağımsız tasarlanmış olması, ileride mikroservis mimarisine geçişi de daha yönetilebilir hale getirecektir.


# Yarın "veritabanı değişiyor" denirse hangi kısımlar kolay değişir, hangileri zorlanır?
Clean Architecture'ın en önemli avantajlarından biri iş kurallarını veri erişim katmanından bağımsız hale getirmesidir. Bu nedenle SQL Server yerine PostgreSQL veya başka bir ilişkisel veritabanına geçilmesi gerektiğinde değişiklikler büyük ölçüde Persistence katmanında yapılacaktır. Entity Framework yapılandırmaları, migration dosyaları ve bağlantı ayarları güncellenecek; buna karşılık Domain ve Application katmanlarında bulunan iş kuralları büyük ölçüde aynı kalacaktır. API katmanında ise yalnızca gerekli yapılandırma değişiklikleri yapılması yeterli olacaktır. Bu sayede veritabanı teknolojisinin değişmesi, sistemin temel davranışını etkilemeden gerçekleştirilebilir.

# Sistem 10 kat büyürse yapının ilk nerede sıkışacağını düşünüyorum?
Clean Architecture, sistem büyüdüğünde kodun düzenli kalmasını ve yeni özelliklerin eklenmesini kolaylaştırır. Ancak uygulama yaklaşık on kat büyüdüğünde ilk darboğazın mimariden ziyade altyapı ve performans tarafında oluşacağını düşünüyorum. Özellikle aynı anda çok sayıda hastanın randevu oluşturmaya çalışması durumunda veritabanındaki eşzamanlı işlemler (concurrency), randevu çakışmalarının önlenmesi ve yoğun sorgular sistem performansını olumsuz etkileyebilir. Bunun yanında, takvim ekranlarında çok fazla verinin listelenmesi ve uygun randevu saatlerinin sürekli hesaplanması da sorgu maliyetini artırabilir. Bu sorunların önüne geçebilmek için veritabanı indeksleri oluşturulabilir, sorgular optimize edilebilir, sık kullanılan veriler cache mekanizmalarıyla saklanabilir ve eşzamanlı randevu taleplerinde transaction ile concurrency kontrolü uygulanabilir. Böylece sistem daha yüksek kullanıcı yükünü daha güvenli ve verimli şekilde karşılayabilir.
